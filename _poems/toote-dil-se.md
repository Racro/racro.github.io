---
layout: poem
title: टूटे दिल से
note: "Writing after heartbreak — how the same pen learns the vocabulary of separation."
year: 2024
order: 4
image: /assets/img/poems/toote-dil-se.jpg
---

कैसा होता होगा शायर होकर इश्क़ करना
जिस ज़ुबान से वस्ल पढ़ी, उसी से हिज्र पढ़ना |

क्या ख़ुशक़िस्मत होंगे वो जो दिमाग़ से लिखते होंगे
उन्हें कौन बताए, क्या होता है टूटे दिल से शायरी लिखना |

क्या मौज से उनसे इश्क़ लिख लिया करते थे
कितना मुश्किल हो रहा है अब उनसे नफ़रत को लिखना |

पहले होठों पे एक मुस्कान सजा कर क़लम पकड़ते थे
अब आँखों में आँसू भर के कोरे काग़ज़ को देखना |

पहले पर्याय चाहत, जुनून, उल्फ़त के ढूँढते थे
अब शब्दकोश में उदासी, जुदाई, वफ़ा को ढूँढना |

कुछ यूँ एक रात में ग़ज़ल लिख लिया करते थे
अब उस एक शेर के पीछे की यादों में उलझ के रहना |

शायर तो हम क़ाबिल ही थे ऐ ग़ालिब
मसला था तो बस हमारी आशिक़ी का सच्चा होना ||

